---
layout: post
title: Що означає створення Overture Map для майбутнього OpenStreetMap? (частина 2)
date: '2022-12-27 16:00:00 +0200'
categories:
  - uk
tags:
  - OSM
  - Overture Map
comments: true
lang: uk
ref: osm-overture-map-2
---
Overture Map Foundation, про створення якої [я писав на днях](https://blog.andygol.co.ua/uk/2022/12/24/створення-overture-map-та-майбутнє-osm/), має розвʼязати проблеми, які досі не вирішені в OpenStreetMap. Сподівання, докори з боку учасників спільноти OSM це лише реакція на те що вже давно мало статись. Можливо основою таких реакцій стала згадка про майбутнє використання даних OSM в Overture Map.

Якщо бути відвертим та говорити на чистоту, Overture Map нічого не винна OpenStreetMap і навпаки. [Роздуми від Фундації OpenStreetMap щодо Overture](https://blog.openstreetmap.org/2022/12/22/роздуми-від-фундації-openstreetmap-щодо-overture/?lang=uk), що були опубліковані в Блозі ОСМ, йдуть у фарватері подій, головним гравцем в яких зараз виступає Overture Map Foundation, зараз на авансцені Overture Map та її засновники.

## Чому взагалі зʼявився запит на створення такого проєкту?

Я писав, що Overture Map Foundation це паралельний проєкт стосовно до OpenStreetMap. Але це не зовсім так. Якщо поглянути на структуру робочих груп, будемо використовувати термінологію, яка знайома учасникам OpenStreetMap, то ви не побачите жодної групи, яка б прагнула замінити чи дублювати функції робочих груп OSMF. Натомість будуть створені робочі групи, які мають розвʼязати багаторічні проблеми, що існують в OSM. Це проблеми зі схемою даних, підходом до позначення тих чи інших обʼєктів на мапі, обʼєднання різнорідних даних між собою (тут не тільки та не обовʼязково обʼєднання з даним ОСМ, а й обʼєднання даних від учасників проєкту в спільні набір даних), оптимізації розгортання та використання даних споживачами – це, до речі, і про постійні ідентифікатори, і про зменшення накладних витрат на обробку даних, перевірку даних перед їх публікацією, всього того що в ОСМФ, на жаль, не було заявлено як цілі та напрямки розвитку за всі роки існування проєкту.

Що я бачу, коли люди далекі від OSM та онлайн картографії починають порівнювати OSM та умовні Google Maps, це те що вони намагаються порівняти яблука та груші, багато речей для них є неочевидними. Для того, щоб порівняти два дроби їх треба привести до спільного знаменника, але в цьому випадку спільних знаменників не існує. Відбувається порівняння сервісів з даними.

Так ОСМ це не про сервіси, це – про дані. В той час, як, скажімо, Мапи Гугл – це виключно про сервіси.

Коли хтось звертає увагу на ОСМ, то він приходить з простим запитом – «мені потрібна мапа» на моєму сайті чи в застосунку. В цей момент ще не до кінця розуміючи, що поки діло дійде до мапи, то їм доведеться ще багато чого зробити. Люди просять мапу, а їм кажуть ось дані, ось якісь бібліотеки та інструкції, – беріть робіть так, як вам треба. І ти стоїш на березі річки, у тебе купа дощок біля ніг, коробка з цвяхами, молоток ти мав би взяти з собою, а єдине що тобі треба – це переправитись зараз на інший берег. В той час поруч на пристані стоїть яскравий паром «Мапи Гугл» з оброслим мушлями дном що ледь долає перешкоду, але й квиток на нього теж не безкоштовний. Є ще кілька незалежних перевізників з човнами різного ступеню дірявості. І серед цього – споживач, якому потрібно зробити вибір, кому доручити своє майбутнє, як витратити ті обмежені кошти, що в нього зараз є.

Погляньмо на сайт ОСМ (<https://openstreetmap.org>)[^1], що в ньому є від ОСМФ?

- Мапа – результат використання бібліотеки [Mapnik](https://mapnik.org), що відповідає за перетворення даних ОСМ у візуальну форму. Але це тільки те, що на поверхні.
- Без стилю, що потрібен для того, щоб сказати Mapnik який елемент даних як візуалізувати теж не обійтись – створення стилю це окремий [проєкт](https://github.com/gravitystorm/openstreetmap-carto).
- Бібліотека [Leaflet.js](https://leafletjs.com), яка використовується для показу згенерованих з використанням Стандартного стилю частин мапи – тайлів.
- Пошук – спирається на окремий проєкт зі створення відкритого геокодера – [Nominantim](https://nominatim.org).
- [Прокладання маршрутів](https://wiki.openstreetmap.org/wiki/Routing) – сервіси, що надаються сторонніми проєктами[^2][^3][^4], які використовують дані ОСМ для цього.
- Розділ, де б можна було [отримати дані](https://www.openstreetmap.org/export) веде або на сторонні проєкти[^ot][^gf][^dl], або до глобального [дампу всієї планети](https://planet.openstreetmap.org/), перетравити який ще треба знати як.
- Розділ зі [щоденниками](https://www.openstreetmap.org/diary) користувачів – який мав би стати соціальною платформою в проєкті, але й так і не став.
- Система перевірки та відстежування якості даних – відсутня.
- Система для перегляду [історії](https://www.openstreetmap.org/history) змін неповноцінна та не дуже корисна для пересічних користувачів.
- Система для організації спільного мапінгу – відсутня.
- Вбудований в головну [редактор даних iD](https://www.openstreetmap.org/edit) – зараз під контролем ОСМФ. Фонд найняв інженера, що відповідає за його підтримку, але до цього він був створений на [грант від Khight Foundation](https://blog.mapbox.com/large-investment-in-openstreetmap-from-knight-foundation-cf7aa00534db) та був певний час був без підтримки.
- Сам код сайту є невіддільним від [коду API](https://github.com/openstreetmap/openstreetmap-website). За його цілісність відповідає обмежене коло осіб, що й може й добре, але у них вистачає сил лише на підтримання роботи інфраструктури. Припускаю, що на якісь новації, а ні сил, а ні часу у них вже не має, та й вони й не зобовʼязані це робити. Вони діють на добровільних волонтерських засадах не отримуючи жодної винагороди крім морального задоволення та розуміння власної значущості для проєкту.
  
Ми можемо назвати внеском ОСМФ тільки API, з чого все й починалось, який дозволяє пересічним маперам отримувати частину даних для редагування та надсилати до бази даних проєкту результати своєї роботи, створювати дампи даних.

Ви можете запитати, а чим тоді керує Правління ОСМФ? За задумом воно б мало керувати [робочими групами](https://wiki.osmfoundation.org/wiki/Working_Groups), до яких передані значні повноваження, але через те, що у Правління немає важелів впливу на робочі групи, бо всі беруть участь на волонтерських засадах, то виходить, що Правління концентрує свою увагу на збільшені кількості учасників ОСМ, тих хто безпосередньо вносить дані в загальну базу даних та намагається підтримувати їх в більш-менш актуальному стані.

На сайті [Фундації ОСМФ](https://wiki.osmfoundation.org/wiki/Mission_Statement) ви можете знайти Опис місії Фундації, керівного документа, положенням якого слідує Правління.

>The OpenStreetMap Foundation is an international, not-for-profit, democratic organisation with the tasks of supporting the OSM project, running and protecting the OSM database, and making it available to all. The OSMF membership is open to all who want to support the project and participate in the OSMF’s democratic process.
>
>The OpenStreetMap Foundation is there to protect the OSM data to keep it Free and Open.
>
>The OpenStreetMap Foundation represents the OSMF members, and wants to grow the membership.[^statement]

Такі цілі були доречними на початковому етапі, коли проєкт був спільною ініціативою однодумців, що вирішили витрати частку вільного часу на спільну справу, коли ідеї бурлили та кипіли та для їх втілення не вистачало робочих рук та коштів. Але з виходом проєкту за межі цього кола, виходом на рівень, коли на нього стали звертати увагу не лише гіки від мапінгу та картографії, а й державні установи, інші волонтерські організації та ініціативи, та великий бізнес, бачення, місія та цілі ОСМФ залишились без змін. І зараз для того, щоб залишатись на місці треба бігти вдвічі швидше, а для того, щоб покращити стан справ – ще швидше.

## Повернемося до Overture Map.

Як я написав вище, [Overture Map](https://overturemaps.org) не є спробою перебрати повноваження ОСМФ на себе. Фундація Overture Map, на мою думку, хоче розвʼязати ті питання від вирішення яких ОСМФ дистанціювалась. «Стражі» ОСМ[^gatekeepers] до цього усіляко демонстрували свою ворожість до ініціатив, що їх намагались привнести в ОСМ великі гравці. Розширення даних шляхом вливання результатів автоматизованої обробки супутникових зображень, що їх представили Майкрософт та Meta, викликали лише негативні відгуки. Через що Майкрософт [опублікував](https://www.microsoft.com/en-us/maps/building-footprints) результати автоматизованого розпізнавання контурів будинків та [доріг](https://blogs.bing.com/maps/2022-12/Bing-Maps-is-bringing-new-roads) у вигляді відкритих наборів даних та розмістив їх на GitHub під ліцензію ODbL, ліцензією за якою ліцензуються дані ОСМ. Може у когось з ОСМ знайдеться час та натхнення до їх перенесення в проєкт. Meta через невдалу початкову спробу заливати дані напряму в ОСМ та досить неприємних відгуків з боку представників спільноти ОСМ також публікує свій набір даних [Daylight](https://daylightmap.org) окремо. Що вже говорити, після [представлення](https://2022.stateofthemap.org/sessions/B7VADW/) влітку на СотМ 2022 Майкрософтом мапінгової платформи [Map builder](https://www.bing.com/mapbuilder/), побудованій з використанням стека програмного забезпечення, що використовується в ОСМ, яка передбачала передачу внесків в ОСМ після їх перевірки на якість та відсутність вандалізму, в ОСМ [була заблокована Data Working Group](https://www.openstreetmap.org/user_blocks/5701). Як в такому випадку мають поводитись компанії, що заснували Overture Map Fondation? Якщо з одного боку вони чують "будь ласка, беріть наші дані, використовуйте їх як вам треба, можете навіть заробляти на цьому", а з іншого "ми ставимось досить прискіпливо до вашої участі в проєкті, бо ми (спільнота ОСМ) не хочемо, щоб ви отримали контроль над нами, краще дайте нам те що у вас є і ми продовжимо робити те що ми вміємо".

Зараз ОСМ це лише купа даних. Десь їх якість краща, десь – гірша. Весь стек програмного забезпечення, окрім API, створено за межами впливу ОСМФ і підтримується неповʼязаними з ОСМФ акторами. На жаль, схоже, що в ОСМФ не намагались робити кроки, які б могли покращити ситуацію, покращити керованість проєктом.

Час вже міняти шорти і майку на діловий костюм. ОСМ вже не хобі-проєкт – це вагомий гравець в сучасному світі постачальників геопросторових даних.

Overture Map під егідою Linux Foundation може (має) стати вітриною вільних геопросторових даних та сервісів, місцем де вам запропонують не тільки дошки, цвяхи та часткові інструкції, як створити човен, а й послуги з перевезення вас на інший берег, щось схоже на громадський транспорт у порівнянні з приватним автомобілем. ОСМ, якщо нічого не зміниться, так і буде постачати дошки та гвіздки, метал – хтось все одно має це робити, а Overture Map буде корабельнею, де ви можете замовити собі корабель, або зручні інструменти для експлуатації власного океанського лайнера, або це буде міст яким ви зможете дістатись на протилежний берег. Можливо, Linux Foundation увійде до складу ОСМФ чи навпаки, що дозволить налагодити спілкування між користувачами даних та тими хто їх створює. Я дивлюся з оптимізмом в майбутнє, в майбутню синергію між всіма хто змінює світ на краще.

---

[^1]: <https://wiki.openstreetmap.org/wiki/Uk:Browsing>

[^2]: <http://project-osrm.org>, powered by [FOSSGIS e.V](https://www.fossgis.de/) <https://routing.openstreetmap.de/about.html> 

[^3]: <https://github.com/valhalla/valhalla>, powered by [FOSSGIS e.V](https://www.fossgis.de/) <https://gis-ops.com/global-open-valhalla-server-online/>

[^4]: GraphHopper – <https://www.graphhopper.com/>

[^ot]: Overpass API – <https://overpass-api.de/api/map?bbox=-130.0,-60.0,130.0,60.0>

[^gf]: Geofabrik Downloads – <https://download.geofabrik.de/>

[^dl]: Інші джерела – <https://wiki.openstreetmap.org/wiki/Download>

[^statement]: OpenStreetMap Foundation – це міжнародна некомерційна демократична організація, завданням якої є підтримка проєкту OSM, підтримання та захист бази даних OSM, а також надання до неї доступу. Членство в OSMF відкрите для всіх, хто хоче підтримати проєкт і взяти участь у демократичній діяльності OSMF.<br>OpenStreetMap Foundation захищає дані OSM, щоб вони були вільними та відкритими.<br>OpenStreetMap Foundation представляє членів OSMF та має на мети залучення нових учасників.

[^gatekeepers]: Дивись розділ «OSM has Hidden Gatekeepers» з допису «Why OpenStreetMap is in Serious Trouble» від Serge Wroclawski, Fri 16 February 2018, <https://blog.emacsen.net/blog/2018/02/16/osm-is-in-trouble/>

---
layout: "post"
title: "OpenStreetMap — не Google Maps"
date: "2023-07-22 10:30:00 +0200"
categories: uk
tags:
  - OpenStreetMap
  - Google Maps
  - OSM
  - API
comments: true
lang: uk
ref: osm-not-google-maps
---
> *Тут мав би бути знімок з екрана з "Історії іграшок" де Баз намагається пояснити Вудді щось про зірки показуючи рукою вгору.*

Десь років 20+ тому мені трапилось на очі коротеньке оповідання на навколокомпʼютерну тематику з елементами трилеру, в якому був момент, коли головний герой похапцем створював якісь геосервіси, застосунки, що їх використовують, майже на колінці, щоб вийти з ситуацій в якій він опинився. Тоді я не до кінця зрозумів всієї ідеї, бо з таким в житті ще не доводилось стикатись. І ось на дворі нове сторіччя/тисячоріччя у нас в кишені пристрій, який використовує ці загадкові геосервіси – смартфон.

Спробуємо визначитись з цими загадковими геосервісами. Насправді вони існували задовго до появи смартфонів, та і до появи компʼютерів взагалі. Найпростіший приклад – це поштові адреси. Знаючи номер будинку, назву вулиці ви можете дістатись до точки призначення. Спланувати (продумати) маршрут ви можете самотужки, намалювавши на клаптику паперу приблизну схему, або зробивши подібне у себе в голові. Насправді ми так робимо кожного разу як кудись виходимо з дому – плануємо свій маршрут і далі дотримуємося цього плану, навіть коли йдемо до найближчого магазину, щоб купити продуктів. Якщо ви вирушаєте в малознайоме, віддалене місце про яке у вас або мало відомостей, або ви там ніколи не бували, ви спитаєте у знайомих як туди краще дістатись, яким видом транспорту доїхати, на якій зупинці вийти, в якій бік далі йти і де й куди звернути. Можна взяти таксі і водій довезе вас за вказаною адресою чи орієнтирами. Якщо вам потрібно надіслати посилку в інше місто – поштова служба надасть вам таку послугу, однак ви все одно маєте зазначити отримувача та місце куди посилку треба доправити. Як бачите, нам потрібні відомості про знаходження якогось обʼєкта на місцевості (в просторі), тобто геопросторова інформація. Ця інформація лежить в основі всіх геосервісів.

> … потім буде бурякове поле, потім лісосмуга, потім кукурудзяне поле, потім пшоничне поле, конопляне поле, за ним говоряща річка – вона і підкаже…

Геосервіси – це інформаційні та технологічні рішення, які забезпечують збір, обробку, зберігання та надання географічної (геолокаційної) інформації. Вони допомагають розуміти та використовувати просторові дані для різних цілей, таких як навігація, аналіз даних, планування, маркетинг і багато іншого. За допомогою геосервісів, користувачі можуть взаємодіяти з мапами, точними координатами, географічними обʼєктами та іншими геоданими.

І от зараз вже виклик таксі, замовлення доставки піци, розрахунок потенційного охоплення цільової аудиторії вже майже неможливо уявити без використання геопросторових даних та сервісів.

Мені неодноразово доводилось бачити коли люди плутали дані з сервісами. Це саме той випадок, який винесено в заголовок. Я бачив кілька різних аналізів де автори намагались порівнювати Google Maps саме з OpenStreetMap не маючи уявлення про те, що вони порівнювали. Нумо розбиратись.

## Поговоримо спочатку про Google Maps

Історія Google Maps розпочалася в середині 2000-х років і є цікавим прикладом успішного поєднання інноваційної технології та практичного застосування.

Google Maps було запущено 8 лютого 2005 року. Мапи були створені як проєкт команди Google, яка прагнула створити картографічний вебсервіс з високою швидкістю завантаження мап та інтерактивними можливостями.

Перша версія Google Maps надавала можливість переглядати мапи, шукати місця, планувати маршрути та орієнтуватися за допомогою GPS. Інтерфейс був інтуїтивно зрозумілим та дружнім для користувачів, наскільки це можливо.

Вже у червні 2005 року Google представляє Google Maps API, який дозволив розробникам інтегрувати картографічні функції до своїх вебсайті та застосунків. Це відкрило широкі можливості для використання картографії в інших проєктах.

У 2007 році Google Maps був поповнений новим функціоналом - Street View, який дозволив користувачам переглядати фотографії вздовж доріг та вулиць, що надавало їм уявлення про реалістичний вигляд місцевості, зʼявилась можливість віртуально побувати в інших місцях, в яких ти ніколи не був, і може ніколи не будеш.

У 2008 році була запущена мобільна версія Google Maps для смартфонів, що дозволило користувачам отримувати доступ до мап та навігації прямо на своїх мобільних пристроях.

У 2010 році Google інтегрувала функціонал Google Maps з іншим продуктом - Google Earth, дозволяючи користувачам переглядати 3D-моделі та зображення з супутників.

Google Maps продовжував розвиватися, додаючи нові функції, такі як покрокова навігація, режим роботи в офлайн, оцінки та відгуки про місця, рекомендації про події та установи та інше.

Сьогодні, з точки зору пересічного користувача, Google Maps стали одним з найпопулярніших інструментів для навігації та дослідження світу. Вони використовуються мільйонами людей щодня для пошуку маршрутів, пошуку місць, перегляду фотографій та вивчення нових віддалених місць. Google Maps також стала важливим ресурсом для підприємств, дослідників та громадських організацій, що використовують їх послуги для розвʼязання різноманітних задач.

## OpenStreetMap

Історія OpenStreetMap (OSM) починається у 2004 році і повʼязана з бажанням створити вільну, відкриту та доступну для всіх базу даних геопросторової інформації.

OpenStreetMap була заснована у Великобританії Стівом Костом (Steve Coast) у серпні 2004 року. У нього була ідея створити глобальну картографічну платформу, на якій користувачі можуть спільно створювати та редагувати геодані.

Головною причиною виникнення OpenStreetMap була нестача доступної та актуальної географічної інформації в деяких регіонах світу. Комерційні глобальні сервіси картографії, такі як Google Maps, не завжди надавали покриття достатньої якості або деталізації для певних територій.

OpenStreetMap висувала принцип відкритості даних та доступу до картографічної інформації. Проєкт став платформою для глобальної спільноти волонтерів, які могли долучитися до процесу створення та редагування геоданих будь-яких регіонів планети.

Згодом OpenStreetMap привернув до себе увагу все більшої кількості користувачів та розбудував активну спільноту. Волонтери почали активно вносити дані про дороги, місцевості, відомості про гідрографію, підприємства та інші географічні обʼєкти.

Спрямована на розвиток OpenStreetMap спільнота стала однією з найбільших та найактивніших вільних картографічних спільнот у світі. Завдяки вільному та безкоштовному доступу до даних, відкритості та колективним зусиллям, OSM стала джерелом цінної та актуальної геопросторової інформації, що використовується у різних галузях, включаючи туризм, дослідження, гуманітарну допомогу та планування міст.

## Цілі та філософія

Google Maps – це комерційний продукт, створений компанією Google. Основна мета Google Maps – надавати користувачам зручні та швидкі інтерактивні мапи для навігації, пошуку місць та орієнтування. Google заробляє на цьому, відображаючи рекламу та надаючи платні послуги.

З іншого боку, OpenStreetMap – це проєкт, заснований на волонтерських засадах та філософії відкритості даних. Головна мета OSM – створити вільну та загальнодоступну базу геопросторових даних для всього світу. Кожен може внести свій внесок, додавши нові дані або виправивши помилки. Такий підхід дає можливість створити докладні та актуальні мапи там, де інші джерела можуть бути обмежені або застарілі.

## Джерела даних

Google Maps використовує комерційні та пропрієтарні джерела даних, ліцензовані дані від сторонніх компаній, та алгоритми машинного навчання для обробки великих обсягів даних, які акумулюються компанією разом зі збором даних на місцевості за допомогою спеціалізованого обладнання та відстеження пристроїв клієнтів. Це дає їм перевагу у швидкості та охопленні, але приховує деталі та джерела інформації. (Так всі ми пересуваючись місцевістю не відаючи про це допомагаємо Google продавати нам послуги використовуючи дані отримані з наших смартфонів у вигляді автоматизованих звітів від застосунків чи ОС.)

OpenStreetMap використовує відкриті джерела даних, такі як супутникові знімки надані постачальниками для цілей проєкту, відкриті геопросторові дані, що поширюються урядами країн на вільних засадах, дані з інших вільних відкритих джерел, а також власні внески учасників проєкту. Це дозволяє створювати більш прозорі та перевірені дані, які можуть бути корисними для громадськості, дослідників та навіть гуманітарних організацій.

## Актуальність даних

Google Maps має доступ до ресурсів, які дозволяють оновлювати їхню базу даних з певною періодичністю, особливо там де на них є підвищений попит і на послугах можна більше заробити. Це допомагає надавати користувачам актуальну інформацію, наприклад про дорожні затори, розваги та нові заклади. (Памʼятаєте про ваші смартфони за допомогою яких Google збирає про все це дані?)

OpenStreetMap, залежно від регіону, може мати різний рівень актуальності даних. Тут все залежить від кількості та активності волонтерів, які вносять зміни до бази даних. Однак там, де є активна спільнота учасників проєкту, дані можуть бути досить актуальними та детальними.

Ви можете зауважити що на головній і Google Maps, і OpenStreetMap знаходяться схожі елементи:

- Мапа
- Поле для пошуку
- Можливість побудувати маршрут
- Перегляд відомостей про обʼєкт на мапі…

## Так в чому ж тоді різниця?

Головна різниця – це те, що Google Maps є комерційним продуктом метою якого є надання послуг клієнтам. OpenStreetMap, в першу чергу, націлений на збір та розповсюдження даних.

> – А як же API? – можете сказати ви.  
> – Це не одне API, а збірка з різноманітних API, кожне з яких відповідає за надання тієї чи іншої послуги.

API для показу мап; API для пошуку (геокодуванню); API для прокладання маршрутів; API для ведення по маршруту та надавання покрокових інструкцій та інше – всі ці компоненти і створюють кінцевий продукт.

Перевага Google в централізації, всі API розробляються та підтримуються в середині компанії. Користуючись ними ви очікуєте отримати певний обсяг послуг з певним рівнем доступності та якості (SLA), за що ви готові заплатити певну суму, без потреби розгортання всієї інфраструктури у себе чи у клієнта. Розрахунок того в скільки вам вийде користування послугами зовсім нетривіальний, бо іноді досить важко вловити як одні послуги залежать від інших та спрогнозувати очікуваний рівень витрат.

Натомість API OpenStreetMap призначений для отримання, редагування та збереження даних в спільній базі геопросторових даних учасниками проєкту. Тобто єдине що гарантує вам OpenStreetMap – це те, що ви можете скористатись даними і вже використовуючи ці дані ви можете створити власну мапу, геокодер, пропонувати своїм клієнтам послуги навігації чи ще щось. Мапа, пошук, прокладання маршрутів на головній OpenStreetMap – це демонстрація того, що можна зробити з даними проєкту, всі ці елементи самі по собі є окремими незалежними проєктами і єдине, що їх повʼязує з OpenStreetMap – дані які OpenStreetMap надає всім охочім.

- Мапа – тайловий сервер ([Mapnik](https://mapnik.org/)) та стиль подання даних ([OSM-Carto](https://wiki.openstreetmap.org/wiki/Uk:Стандартний_шар)) – 2 окремих проєкти, які жодним чином не залежать від OSMF (OpenStreetMap Foundation)
- Бібліотека показу тайлів – [leaflet.js](https://leafletjs.com), бібліотека JavaScript з відкритими сирцями для показу інтерактивних мап
- Пошук – геокодер [Nominatim](https://nominatim.org/), теж самостійний проєкт
- Прокладання маршрутів – [OSRM](https://project-osrm.org/), [Valhalla](https://valhalla.github.io/valhalla/), [GraphHopper](https://www.graphhopper.com/), теж сторонні проєкти
- Експорт/видобування даних - [Overpass API](http://overpass-api.de/) ([Overpass-Turbo](https://overpass-turbo.eu/)), так само…
- [iD](https://ideditor.com/) – редактор даних OSM (вбудований у Головну), зараз під управлінням OSMF.

Всі ці проєкти є вільними проєктами з відкритими сирцями і за потреби, можливості, за наявності відповідної кваліфікації ви можете зібрати з цього конструктора потрібне вам рішення. Тим більше, що у вас є вибір серед різних проєктів візуалізації даних, створення мапи; різних рушіїв геокодування, пошуку; рушіїв прокладання маршрутів та навігації. Крім того, ви можете використовувати дані OpenStreetMap для проведення аналізу у власних проєктах, поєднуючи їх з іншими вашим даним, це те що ви не можете робити з Google Maps.

## Використання OpenStreetMap

OpenStreetMap використовується різними компаніями та організаціями, включаючи Meta, Apple, Amazon, TomTom та іншими.

Meta використовує дані OpenStreetMap для своїх функцій картографії та локаційної інтеграції. Для забезпечення своїх користувачів актуальною інформацією про місця та локації; Meta може використовувати дані OSM для показу місцезнаходження користувачів, мап та інтеграції з іншими функціями на своїх платформах.

Apple також використовує дані OpenStreetMap у деяких зі своїх послуг. Наприклад, в деяких країнах або регіонах, де дані від стороніх постачальників для Apple Maps можуть бути менш повними або неактуальними, або навпаки там де дані OpenStreetMap якісніші, вони можуть використовувати їх для підтримки навігації та картографії.

Amazon також використовує дані OpenStreetMap у своїх послугах, таких як AWS (Amazon Web Services). OSM може бути використаний у різних рішеннях для обробки географічних даних, аналізу та візуалізації на платформі AWS.

Поміж іншими виробниками навігаційного обладнання, TomTom також співпрацює з OpenStreetMap. Вони можуть використовувати дані OSM для забезпечення навігації та картографічних послуг у своїх пристроях та додатках.

Airbnb, популярна платформа для бронювання помешкань, також використовує дані OSM для відображення локацій та місць проживання на своїх мапах. Вони можуть використовувати OSM для надання точної інформації про розташування помешкань та їхнє оточення.

ESRI ArcGIS Online, дозволяє користувачам інтегрувати дані OpenStreetMap до своїх географічних інформаційних систем. Користувачі можуть імпортувати дані OSM до своїх проєктів, використовувати їх для аналізу, створення мап та візуалізації.

Ці приклади показують широкий спектр використання OpenStreetMap відомими компаніями та службами. Відкритість та доступність даних OSM дозволяють різним платформам та організаціям використовувати географічну інформацію для забезпечення якісних послуг та розвитку своїх продуктів.

Слід зазначити, що вибір того що використовувати, сервіси Google, чи дані та екосистему OpenStreetMap, залежить від конкретних вимог, повноти та актуальності покриття даним в тій чи іншій території, потребі у швидкому внесені зміни в дані, можливості впровадження процесів контролю якості даних та наявності у вас досвіду роботи з продуктами Google чи екосистемою та даними OpenStreetMap. Вибір за вами.
